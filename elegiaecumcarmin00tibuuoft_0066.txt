36 116

illius ad tumulum fugiam supplexque sedebo
et mea cum muto fata querar cinere.
35 non feret usque suum te propter flere clientem:
illius ut verbis, sis mihi lenta, veto,
ne tibi neglecti mittant mala somnia manoe,
maestaque sopitae stet soror ante torum,
qualis ab excelsa praeceps delapsa fenestra
40 venit ad infernos sanguinolenta lacus.
desino, ne dominae luctus renoventur acerbi:
non ego sum tanti, ploret ut illa semel.
nec lacrimis oculos digna est foedare loquaces:
lena nocet nobis, ipsa puella bona est.
45 lena vetat miserum recipi furtimque tabellas
occulto portans itque reditque sinu:
saepe, ego cum dominae dulces a limine duro
agnosco voces, haec negat esse domi:
saepe, ubi nox promissa mihi est, languere puellam
50 nuntiat aut aliquas extimuisse minas.
tunc morior curis, tuno mens mihi perdita fingit,
quisve meam teneat, quot teneatve modis:
tunc tibi, lena, precor diras: satis anxia vivas,
moverit e votis pars quotacumque deos.

