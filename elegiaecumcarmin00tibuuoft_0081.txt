228:

VIII.

Sulpicia est tibi culta tuis, Mars magne, kalendis:

spectatum e caelo, si sapis, ipse veni.

hoc Venus ignoscet: at tu, violente, caveto
ne tibi miranti turpiter arma cadant.

illius ex oculis, cum vult exurere divos,
accendit geminas lampadas acer Amor.

illam, quidquid agit, quoquo vestigia movit,
componit furtim subsequiturque decor.

seu solvit crines, fusis decet esse capillis:
seu compsit, comptis est veneranda comis.

urit, seu Tyria voluit procedere palla:
urit, seu nivea candida veste venit.

talis in aeterno felix Vertumnus Olympo
mille habet ornatus, mille decenter habet.

sola puellarum digna est, cui mollia caris
vellera det sucis bis madefacta Tyros,

possideatque, metit quidquid bene olentibus arvis
cultor odoratae dives Arabs segetis

et quascumque niger rubro de litore gemmas
proximus eois colligit Indus aquis.

hanc vos, Pierides, festis cantate kalendis,
et testudinea Phoebe superbe lyra.

hoc sollemne sacrum multos haec sumat in annos:

dignior est vestro nulla puella choro.

 

IX.

Parce meo iuveni, seu quis bona pascua campi
seu colis umbrosi devia montis aper,
nec tibi sit duros acuisse in proelia dentes:

incolumem custos hunc mihi servet Amor.
4‚Å∏

1V2

10

15

IV 3

