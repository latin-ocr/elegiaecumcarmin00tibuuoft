14

at si tardus eris, errabis: transiet aetas
quam cito: non segnis stat remeatque dies.

quam cito purpureos deperdit terra colores,
quam cito formosas populus alba comas.

quam iacet, infirmae venere ubi fata senectae,
qui-prior Eleo est carcere missus equus.

vidi iam iuvenem, premeret cum serior aetas,
maerentem stultos praeteriisse dies.

crudeles divi! serpens novus exuit annos:
formae non ullam fata dedere moram.

solis aeterna est Baccho Phoeboque iuventas:
nam decet intonsus crinis utrumque deum.

tu, puero quodcumque tuo temptare libebit,
cedas: obsequio plurima vincit amor.

neu comes ire neges, quamvis via longa paretur
et canis arenti torreat arva siti,

quamvis praetexens picea ferrugine caelum
venturam admittat nubifer eurus aquam.

vel si caeruleas puppi volet ire per undas,
ipse levem remo per freta pelle ratem.

nec te paeniteat duros subiisse labores
aut opera insuetas atteruisse manUS,

nec, velit insidiis altas si claudere valles,
dum placeas, umeri retia ferre negent.

si volet arma, levi temptabis ludere dextra:
saepe dabis nudum, vincat ut ille, latus.

tum tibi mitis erit, rapias tum cara licebit
oscula: pugnabit, sed tamen apta dabit.

rapta dabit primo, mox offeret ipse roganti,
post etiam collo se implicuisse velit.

heu male nunc artes miseras haec saecula tractant:

iam tener adsuevit munera velle puer.

at tu, qui Venerem docuisti vendere primus,
quisquis es, infelix urgeat ossa lapis.

Pieridas, pueri, doctos et amate poetas,
aurea nec superent munera Pieridas.

carmine purpurea est Nisi coma: carmina ni sint,
ex umero Pelopis non nituisset ebur.

quem referent Musae, vivet, dum robora tellus,
dum caelum stellas, dum vehet amnis aquas.

11

30

40

45

50

60

65

