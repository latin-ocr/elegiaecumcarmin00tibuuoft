114

aut rapiam suspensa sacris insignia fanis:
sed Venus ante alios est violanda mihi.

illa malum facinus suadet dominamque rapacem
dat mihi: sacrilegas sentiat illa manus.

o pereat, quicumque legit viridesque smaragdos
et niveam Tyrio murice tingit ovem.

hic dat avaritiae causas et Coa puellis
vestis et e rubro lucida concha mari.

haec fecere malas: hinc clavim ianua sensit
et coepit custos liminis esse canis.

sed pretium si grande feras, custodia victa est,
nec prohibent claves, et canis ipse tacet.

heu quicumque dedit formam caelestis avarae,
quale bonum multis attulit ille malis!

hinc fletus rixaeque sonant, haec denique causa
fecit ut infamis nunc deus esset Amor.

at tibi, quae pretio victos excludis amantes,
eripiant partas ventus et ignis opes:

quin tua tunc iuvenes spectent incendia laeti,
nec quisquam flammae sedulus addat aquam.

seu veniet tibi mors, nec erit qui lugeat ullus,
nec qui det maestas munus in exsequias.

at bona quae nec avara fuit, centum licet annos
vixerit, ardentem flebitur ante rogum:

atque aliquis senior veteres veneratus amores
annua constructo serta dabit tumulo

et ‘bene’ discedens dicet ‘placideque quiescas,
terraque securae sit super ossa levis.’

vera quidem moneo, sed prosunt quid mihi vera?
illius est nobis lege colendus amor.

quin etiam sedes iubeat si vendere avitas,
ite sub imperium sub titulumque, lares.

quidquid habet Circe, quidquid Medea veneni,
quidquid et herbarum Thessala terra gerit,

et quod, ubi indomitis gregibus Venus adflat amores,
hippomanes cupidae stillat ab inguine equae,

si modo me placido videat Nemesis mea vultu,
mille alias herbas misceat illa, bibam.

 

31

25

30

35

40

50

(30

