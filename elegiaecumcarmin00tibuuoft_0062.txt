32 II 5

V.

Phoebe, fave: novus ingreditur tua templa sacerdos:
huc age cum cithara carminibusque veni.
nunc te vocales impellere pollice chordas,
nunc precor ad laudes flectere verba novas,
5 ipse triumphali devinctus tempora lauro,
dum cumulant aras, ad tua sacra veni.
sed nitidus pulcherque veni: nunc indue vestem
sepositam, longas nunc bene pecte eomas,
qualem te memorant Saturno rege fugato
10 victori laudes concinuisse Iovi.
tu procul eventura vides, tibi deditus augur
scit bene quid fati provida cantet avis,
tuque regis sortes, per te praesentit aruspex,
lubrica signavit cum deus exta notis:
15 te duce Romanos numquam frustrata Sibylla,
abdita quae senis fata canit pedibus.
Phoebe, sacras Messalinum sine tangere chartas
vatis, et ipse precor quid canat illa doce.
haec dedit Aeneae sortes, postquam ille parentem
‘20 dicitur et raptos sustinuisse lares:
nec fore credebat Romam, cum maestus ab alto
Ilion ardentes respiceretque deos.
Romulus aeternae nondum formaverat urbis
moenia, consorti non habitanda Remo,
25 sed tunc pascebant herbosa Palatia vaccae
et stabant humiles in Iovis arce casae.
lacte madens illic suberat Pan ilicis umbrae
et facta agresti lignea falce Pales,
pendebatque vagi pastoris in arbore votum,
30 garrula silvestri fistula saera deo,
fistula, cui semper decrescit arundinis ordo:
nam calamus cera iungitur usque minor.
at qua Velabri regio patet, ire solebat
exiguus pulsa per vada linter aqua.
35 illa saepe gregis diti placitura magistro
ad iuvenem festa est vecta puella die,
cum qua fecundi redierunt munera ruris,
caseus et niveae candidus agnus ovis. ——-

