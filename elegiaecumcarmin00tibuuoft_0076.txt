46 111 7 (1v 1)

at tua non titulus capiet sub nomine facta,
aeterno sed erunt tibi magna volumina versu,

35 convenientique tuas cupidi componere laudes
undique quique canent vincto pede quique soluto.
quis potior, certamen erit: sim victor in illis,
ut nostrum tantis inscribam nomen in actis.

nam quis te maiora gerit castrisve forove?

40 nec tamen hic aut hic tibi laus maiorve minorve,
iusta pari premitur veluti cum pondere libra,
prona nec hac plus parte sedet nec surgit ab illa,
qualis, inaequatum si quando onus urget utrimque,
instabilis natat alterno depressior orbe.

45 nam seu diversi fremat inconstantia vulgi,
non alius sedare queat: seu iudicis ira
sit placanda, tuis poterit mitescere verbis.
non Pylos aut Ithace tantos genuisse feruntur
Nestora vel parvae magnum decus urbis Ulixen,

50 vixerit ille senex quamvis, dum terna per orbem
saecula fertilibus Titan decurreret horis,
ille per ignotas audax erraverit urbes,
qua maris extremis tellus includitur undis.
nam Ciconumque manus adversis reppulit armis,

55 nec valuit lotos coeptos avertere cursus,
cessit et Aetnaeae Neptunius incola rupis
victa Maroneo foedatus lumina Baccho:
vexit et Aeolios placidum per Nerea ventos:
incultos adiit Laestrygonas Antiphatenque,

60 nobilis Artacie gelida quos irrigat unda:
solum nec doctae verterunt pocula Circes,
quamvis illa foret Solis genus, apta vel herbis
aptaque vel cantu veteres mutare figuras:
Cimmerion etiam obscuras accessit ad arcis,

05 quis numquam candente dies apparuit ortu,
seu supra terras Phoebus seu curreret infra:
vidit, ut inferno Plutonis subdita regno
magna deum proles levibus discurreret umbris,
praeteriitque cita Sirenum litora puppi.

70 illum inter geminae nantem confinia mortis
nec Scyllae saevo conterruit impetus ore,
cum canibus rabidas inter fera serperet undas,

