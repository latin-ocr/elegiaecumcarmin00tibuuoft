34 115

haec fuerant olim: sed tu iam mitis, Apollo,
80 prodigia indomitis merge sub aequoribus,
et succensa sacris crepitet bene laurea flammis,
omine quo felix et sacer annus erit.
laurus ubi bona signa dedit, gaudete coloni:
distendet spicis horrea plena Ceres,
85 oblitus et musto feriet pede rusticus uvas,
dolia dum magni deficiantque lacus:
ac madidus Baccho sua festa Palilia pastor
concinet: a stabulis tunc procul este lupi.
ille levis stipulae sollemnis potus acervos
90 accendet, flammas transilietque sacras.
et fetus matrona dabit, natusque parenti
oscula comprensis auribus eripiet,
nec taedebit avum parvo advigilare nepoti
balbaque cum puero dicere verba senem.
95 tunc operata deo pubes discumbet in herba,
arboris antiquae qua levis umbra cadit,
aut e veste sua tendent umbracula sertis
vincta, coronatus stabit et ante caliX.
at sibi quisque dapes et festas exstruet alte
100 caespitibus mensas caespitibusque torum.
ingeret hic potus iuvenis maledicta puellae,
postmodo quae votis irrita facta velit:
nam ferus ille suae plorabit sobrius idem
et se iurabit mente fuisse mala.
105 pace tua pereant arcus pereantque sagittae,
Phoebe, modo in terris erret inermis Amor.
ars bona: sed postquam sumpsit sibi tela Cupido,
heu heu quam multis ars dedit ista malum!
et mihi praecipue. iaceo cum saucius annum
110 et faveo morbo, cum iuvat ipse dolor,
usque cano Nemesim, sine qua versus mihi nullus
verba potest iustos aut reperire pedes.
at tu, nam divum servat tutela poetas,
praemoneo, vati parce, puella, sacro,
115 ut Messalinum celebrem, cum praemia belli
ante suos currus oppida victa seret,
ipse gerens lauros: lauro devinctus agresti
miles ‘io' magna voce ‘triumphe' canet.

